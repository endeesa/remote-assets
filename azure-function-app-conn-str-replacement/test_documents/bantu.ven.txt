MAFHUNGO A ṰHALANO KHORONI DZA MUSANDA NA KHOTHE DZA MUVHUSO
TSHIṰIRIKINI TSHA VHEMBE, VUNḒUNI ḼA ḼIMPOPO NGA
YO ṊEKEDZWA HU U ITELA U FUSHA ṰHOḒEA YA DIGIRII YA VHUDOKOTELA HA MAṄWALWA NA FILOSOFI KHA THERO YA NYAMBO DZA VHAREMA
MUPHROMOTI: PHROFESA T.M. SENGANI NYENDAVHUSIKU 2016
Uyu mushumo ndi u kumedzela muṋe wanga, munnavhaṋe Vho Maanḓa Johannes Ntshauba, mme anga Vho Muḓiṱambi Ntshauba, khotsimuhulu Vho K.W Ntshauba, mufumakadzi wanga, Hangwani Lydia Ntshauba na vhana vhashu vhe vha ri pfunzo ndi
Ngudo iyi yo konadzea u vhibva nge vhathu vha shela mulenzhe zwo khwaṱha.
 Ndi livhuwa muphuromoti wanga, Vho Phrofesa T.M. Sengani vhe vha nṱuṱuwedza uri iyi ngudo i vhibve. Thikhedzo na ngeletshedzo dzo vha nnzhi nahone dza ndeme kha nṋe. Ndi a livhuwa, ndi ri a vha ntshileli.
 Ndi livhuwa Vho Phrofesa R.N. Madadzhe, Vho Dokotela K.Y. Ladzani, Vho Dokotela E Mavhivha na Vho Dokotela M.A. Muṱavhatsindi vhe na vhone vha nṱuṱuwedza kha mushumo uyu. Ndi ri Mudzimu a vha andisele zwivhuya.
 Ndivhuwo ndi dzi livhisa kha muṱa wanga, mufumakadzi wanga Hangwani, vhana vhashu, Maḓuvhahafani, Marubini, Rofhiwa, Rudzani na Maanḓa. Ndi livhuwa zwe na ntikedza misi yoṱhe. Ndi livhuwa na T.P.Ntshauba kha pfariso ye na i sumbedza  Ndi livhuwa mahosi, Thovhele Vho N.M. Masia, Thovhele Vho T.L Ramovha, Thovhele Vho S.M. Mulima, Thovhele Vho T.P. Ṋesengani, Thovhele Vho T.
Mashamba, Vhamusanda Vho N.P. Randima, Vhamusanda Vho T.N. Makuya, Vhamusanda Vho R.R. Sumbana, Khosi Vho P.N.L. Ḽigege, Vhamusanda Vho Mphigalale, Vhamusanda Vho M.P Thenga, Vhamusanda Vho Ratshiṱanga Khotsimunene Vho A. Makumbane na vhaṅwe. Ndi livhuwa zwe vha bvisela khagala mafhungo a ndeme a ṱhoḓisiso iyi. Ndi ri kha vha lalame, Khakhamela, mvumi ya shango, ndauyanduna!  Ndi livhuwa na vhaḓivhi vha mulayo, Ramilayo M.D Selamolela, Adivokheithi N.L Maphanda, Adivokheithi H. Ṋethononda, Adivokheithi R. Makuya na vhaṅwe. Ndi
livhuwa ṱhuṱhuwedzo yavho na u vha tshiko tsha ndeme tsha mafhungo.
 Ndi livhuwa khonani dzanga, Vho M.A. Mudau, Vho D.N. Rambuḓa, Vho T.G.
Mphephu, Vho S.M. Mufamaḓi, Vho M.M. Mahwasane, Vho M.J. Mphaphuli, Vhafunzi Vho A.G. Maiwashe, Vho A.E. Ṋemaseṱoni, Vho J. Ṋetshifhire, Vho S.A.
Maḽelelo na malume Vho N.R. Mulaudzi. Ndi livhuwa ṱhuṱhuwedzo na lufuno lwe vha lu sumbedza misi yoṱhe.
 Ndi livhuwa Vho Dokotela T.T. Rabothata vhe vha ḓidzima khofhe vha tshi editha uyu mushumo uri u vhe kha ngona. Ndi ri a vha ntshileli.
 Nṱha ha zwithu zwoṱhe, ndi livhuwa Yehova Ramaanḓa oṱhe we a ndededza kha ulu lwendo. Ndi ri dzina ḽa Yehova nga ḽi rendiwe lini na lini.
Hei thyisisi i vhambedza thandululo ya thaidzo dza mafhungo a ṱhalano khoroni dza musanda na khothe dza muvhuso. Saizwi Ndayotewa ya Riphabuḽiki ya Afrika Tshipembe, mulayo 108 wa 1996, i tshi ṋea muṅwe na muṅwe pfanelo dza u shumisa luambo lune a lu takalela, nyambo dzoṱhe dza tshiofisi dzi tea u shumiswa u lingana kha thandululo ya thaidzo dza ṱhalano khoroni na khothe. Hei thyisisi i sumbedza nyambo dza English na Afrikaans dzi dzone dzi re na mutsindo musi hu tshi itwa thandulululo ya thaidzo dza ṱhalano ngeno luambo lwa Tshivenḓa na lwa vhaholefhali vha u pfa lu sa pfali. Nga nnḓa ha u ḓiphina nga mbofholowo ya u shumisa Tshivenḓa sa luambo lwa tshiofisi kha u amba, lu shumiswa zwenezwo fhedzi huna muṱalutshedzi wa khothe.
Ngauralo, hei thyisisi i khou ita khuwelelo ya uri tshifhinga tsho swika tsha uri muvhuso u ṋee luambo lwa Tshivenḓa vhuiimo vhu eḓanaho na nyambo dza English na Afrikaans na uri ulu luambo lu shumiswevho kha thandululo ya thaidzo dza mafhungo a ṱhalano khothe dza muvhuso.
This thesis compares the conflict resolution in divorce discourse between traditional and government courts. It argues that since the Constitution of the Republic of South Africa Act no 108 of 1996 has given everyone the right to use the language of his or her choice, all official languages must be used equitably in conflict resolutions in divorce discourse in both traditional and government courts. Most of the Vhavenḓa, especially the elderly, cannot speak more than one official language and this is relevant in conflict resolution. This thesis contends that conflict resolution in divorce discourse is mainly dominated by English and Afrikaans while Tshivenḓa as well as sign language is not used. Instead of enjoying the freedom of utilizing Tshivenḓa as a spoken official language as used by the court interpreter. Therefore, this thesis argues that time has come that government courts accord equal status to all official languages and that Tshivenḓa language should be utilized as English and Afrikaans in conflict resolution in divorce discourse.
Maipfi a tevhelaho o shumiswa thyisisini iyi:
Khoro ya musanda, vhamusanda, mukoma, gota, musanda, khothe dza muvhuso, ṱhalano, muhaṱuli, ramilayo, madzhisiṱaraṱa, mutshutshisi, munna, musadzi, musalauno, mvelele, maitele, khotsimuhulu, khotsimunene, makhadzi, ndaṱiso, u ṱalela, vhaambi
vha luambo, vhukoni ha u amba, nyambedzano na mbudzisavhathu.
Hune ha vha na vhathu dzinndwa na pfudzungule a dzi kundwi u vha hone. Musi hu tshi
tandululwa thaidzo dza mafhungo a ṱhalano, khoro dza musanda na khothe dza muvhuso dzi shela mulenzhe zwo khwaṱha vhukuma u itela uri thaidzo dzi kone u tandululwa nga ngona na vhudele. Kha lushaka luṅwe na luṅwe, luṱuku kana luhulwane, hu na nḓila dzine dza tevhelwa musi hu tshi tandululwa thaidzo dza mafhungo a ṱhalano vhukati ha vhathu. U shumiswa ha mulayo nga khoro dza musanda na khothe dza muvhuso ndi nḓila yo kunaho ya u tandulula thaidzo dza mafhungo a ṱhalano vhukati ha vhadzulapo. Luambo lune lwa shumiswa khoroni dza musanda nga Vhavenḓa ndi
Tshivenḓa. Maipfi ane a anzela u buliwa ndi a tevhelaho; muhweleli wa mulandu, muhwelelwa, vhupfumedzani na vhudziki, u kovha ndaka, u humisa thundu ya u mala na maṅwe. Khothe dza muvhuso hu shumiswa nyambo dza English na Afrikaans.
Luambo lune lwa ambiwa khothe dza muvhuso lu na maipfi a fanaho na a tevhelaho;
ṱhanzi, muhweleli wa mulandu, u dzhia muano wa khothe, u unḓa vhana, thendelo ya u vhona vhana, na maṅwe. U ya nga Dlamini (2008: 130), dziṅwe nḓila dzine dzi nga tevhelwa musi hu tshi tandululwa thaidzo dza mafhungo a ṱhalano ndi nyambedzano dzo vhofholowaho, thendelano vhukati ha vhathu, u shumisa ṋenḓila (Arbitrator) ane a sedzulusa dzimbuno dzo ṋekedzwaho, u badela ndaṱiso na dziṅwevho. Maanḓalanga a u tevhedza mulayo shangoni o hweswa khoro dza musanda na khothe dza muvhuso u vhona uri mulayo u khou tevhedzwa nahone thaidzo dza mafhungo a ṱhalano vhukati ha vhadzulapo dzi khou tandululwa nga ngona. Khaṱhulo ine khoro dza musanda na khothe dza muvhuso dza i ṋekedza i nga kwama vhutshilo ha vhadzulapo nga nḓila i
Ngauralo, khothe dza muvhuso khathihi na khoro dza musanda dzi fanela u ṋekedzwa mbofholowo u itela u kona u tevhedza milayo yo teaho ya vhulamukanyi, (the rules of natural justice) musi hu tshi ṋekedzwa khaṱhulo malugana na thaidzo dza mafhungo a 1
ṱhalano. Du Plessis (1995: 85) a tshi amba nga milayo yo teaho ya vhulamukanyi, (the rules of natural justice), u ri:
The rules of natural justice, audi et alteram partem and nemo iudex in re sua, are basic principles in terms of which disputes have to be heard, and they help to keep judicial impartiality intact.
Audi et altram partem literally means: “listen also to the other side”. Nemo iudex in re sua means that no one may act as judge in his or her case: an adjudicator may have no personal interest in or deserve any benefit from the outcome of a dispute which he or she has to bear.
U ya nga du Plessis (Ibid: 88), khothe dza muvhuso dzo khethekanywa dza bva zwipiḓa zwivhili zwihulwane, Khothe khulwane na Khothe ṱhukhu, u ri:
There are various kinds of courts in South Africa. The two most important categories are the higher courts (that is: the Supreme Court of South Africa with its various divisions as well as the Constitutional Court) and the lower courts (that is, magistrate courts).
Kha iyi ṱhoḓisiso, hu ḓo itwa tsenguluso ya mbambedzo ya thandululo ya thaidzo dza mafhungo a ṱhalano khoroni dza musanda na khothe dza muvhuso kha zwiṅwe zwipiḓa zwa mivhundu ya tshiṱiriki tsha Vhembe, vunduni ḽa Ḽimpopo.
1.2. NDIVHOTHANGELI “BACKGROUND KNOWLEDGE” U ya nga Phophi (1948: 321), mvelele ya Tshivenḓa i sumbedza uri mbingano i itwa nga murahu ha musi thundu ya u mala yo no bviswa na musi miṱa mivhili yo no thoma u dalelana. Ṋenḓila ndi ene ane a shuma sa mukonanyi vhukati ha miṱa mivhili, wa vhakwasha na vhomakhulu. Musalauḽa, musi hu tshi malwa, ho vha hu na zwithu zwinzhi (thakha) zwe zwa vha zwi tshi ṋekedzwa vhomakhulu sa thundu ya u mala, tsumbo, kholomo, sambi ḽa mbudzi kana nngu, zwiḽiwa misi ya gomelelo, malembe na maṋanga a nḓou. Musalauno, tshelede i nga ṋekedzwavho.
U nga Phophi (1948: 321), ḓuvha ḽine musidzana a lavhelelwa u ṱuwa a tshi ya vhuhadzi
hawe, u ṱuwa na mufaro nahone u fheletshedzwa nga dzipheletshedzi. Musi muṱani hu tshi tutuwa thaidzo dza mafhungo a ṱhalano, thandululo i thoma u itwa henefho muṱani
nga miraḓo ya muṱa, tsumbo, makhadzi, malume na makhotsimunene. Arali thaidzo ya konḓa u tandululwa henefho muṱani, i hwelelwa khoroni ya musanda. Luambo lune lwa shumiswa khoroni dza musanda ndi Tshivenḓa. Hafha hu anzelwa u ambiwa nga u lifhiwa ha thundu, u unḓa vhana na zwiṅwevho. Kha mbingano ya tshikhuwa, ṱhalano vhukati ha munna na musadzi i itwa khothe dza muvhuso. Luambo lune lwa shumiswa khothe dza muvhuso ndi English na Afrikaans. Henefha hu ambiwa nga ha zwithu zwi
kwamaho u unḓa vhana, tsireledzo ya vhana, u unḓa munna kana musadzi, u kovhiwa ha ndaka na ndaela ya tsireledzo.
1.3. TSHITAṰAMENDE TSHA THAIDZO “STATEMENT OF PROBLEM” Musalauno vhunzhi ha vhadzulapo vha Afrika Tshipembe a vha tsha ḓivha zwiimiswa zwine zwa nga vha thusa musi hu tshi tandululwa thaidzo dza mafhungo a ṱhalano.
Musi vhe na thaidzo dza mafhungo a ṱhalano, vha takalela u shumisa zwiimiswa zwi
fanaho na midia, (TV, radio na gurannḓa) zwiimiswa zwa poḽotiki na kereke. Nga nnḓa ha izwo, muvhuso na vhadzulapo vha nga vha nyadza khoro dza musanda nahone a vha ṱoḓi u dzi shumisa kha thandululo ya thaidzo dza mafhungo a ṱhalano. Du Plessis (1995: 65) a tshi bvisela khagala vhuḓipfi hawe nga iḽi fhungo u ri:
Generally speaking, indigenous law was never recognised as competitor of the official law of the state but as a supplementary law which could be applied at the court’s discretion in particular instances. Where indigenous law has come into direct competition with official law, it has always played a second fiddle.
U ya nga gurannḓa ya Sowetan ya ḽa 2 Lara (2012: 3), muphuresidennde wa Riphabuḽiki ya AfrikaTshipembe, Vho J.G. Zuma, vho ita nḓivhadzo phaḽamendeni he vha ṱuṱuwedza vhadzulapo vhoṱhe uri vha shumise khoro dza musanda musi vha tshi
tandulula thaidzo dza mafhungo a ṱhalano.
“ ..there is no need to involve law enforcement agencies in issues that could be solved by chiefs and to fight attempts to undermine cultural dignity and retain traditional integrity”.
Arali thaidzo dza sa tandululwa nga ngona, zwi nga bveledza phusuphusu muṱani, u fana na ṱhalano vhukati ha munna na musadzi. Thaidzo ya ṱhalano vhukati ha munna na musadzi i vhonala musi muṅwe, munna kana musadzi, a si tsha takalela u dzula na muṅwe. Hu na zwiitisi zwinzhi zwine zwa ṱuṱuwedza ṱhalano muṱani, sa tsumbo, tshibonda, munna a sa vhavhaleli musadzi, vhuloi, musadzi a sa vhavhaleli zwa muṱani, dziphiranawe, u fheletshedza musadzi, u ṱaha na u shavha (Van Warmelo, 1949:454).
Kha miṅwe mivhundu ya Vhavenḓa, hu na kuhumbulele kwa uri munna a nga rwa musadzi wawe nga ṱhamu arali a tshi vhona u khakha hawe hu sa gumi, sa tsumbo, u sa bika, u sema munna, u sa sevhedza munna wawe miraḓo yo teaho ya ṋama, (musi
ho ṱhavhiwa khuhu, u fanela u sevhedza munna wawe tshizwa).
Van Warmelo (1949: 464) u sumbedza uri mufumakadzi a nga ḓi rwiwa nge a itela munna wawe swili, sa tsumbo, u sa mu lumelisa nga ṱhonifho, u ḽa zwiḽiwa zwa munna wawe a songo ṋewa thendelo, u nyadza vhomazwale, u sa londa mishumo ya muṱani, u sa bikela munna zwiḽiwa nga nḓila yo teaho na vhubva. Hu na miṅwe miṱa ine ya shaya mulalo. Miṱani yeneyo a hu ḽiwi lu ḓifhaho, vhanna vha hone vha ṱwela u shengedza vhafumakadzi vhavho nga u vha rwa naho vha songo khakha tshithu. Vhanna vha u rali
ndi vhadzia-tshibonda, ngauri vha dzula vho fara zwibonda zwa u likita vhafumakadzi
vhavho. Vhafumakadzi vha vhanna vho raliho vha anzela u fhedza vho shavhela ha vhabebi vhavho sa nḓila ya u tinya vhuṱungu. Iḽi fhungo ḽi tikedzwa nga Van Warmelo (1949:466) ane a sumbedza uri musadzi a nga ṱala munna wawe nge a bva na u konḓelele a vhuya a ṱuwa. U ya nga Van warmelo (1948: 480), zwenezwi musadzi a tshi
khou dzula na munna wawe, a nga ṱala munna wawe a ṱahela muṅwe munna wa thungo. Musi munna wawe wa vhukuma a tshi mu ṱoḓa, a vho mangala o ṱahela muṅwe munna. Mufumakadzi a nga tou tama ene muṋe u ṱaha kana a tou kongonwa nga vhabebi vha ri a fune muṅwe munna ngauri munna wawe ho ngo bvisa thundu ya u 4
mala. Na munna, arali a si tsha funa mufumakadzi wawe, mufumakadzi a nga fheletshedzwa ha vhabebi vhawe hu si nga lutamo lwawe uri a ṱuwe. Mufumakadzi ha pandelwi nge a lowa muṅwe henefho muṱani lwa u thoma, u pandelwa nga lwa vhuvhili
kana lwa vhuraru, lwa u thoma a vha na ndavha nazwo, (Van warmelo, 1948: 458).
Naho ho no ḓi itwa ṱhoḓisiso nga ha khoro dza musanda na khothe dza muvhuso, hu vhonala hu songo itwa zwi no ḓadza tshanḓa nga ha mbambedzo ya thandululo ya thaidzo dza mafhungo a ṱhalano khoroni dza musanda na khothe dza muvhuso.
Ngauralo, iyi ngudo i vhambedza thandululo ya thaidzo dza mafhungo a ṱhalano khoroni
dza musanda na khothe dza muvhuso kha Vhavenḓa. Luambo lune lwa shumiswa khoroni ndi Tshivenḓa ngeno khothe hu tshi shumiswa English na Afrikaans.
Arali muhweleli wa mulandu a vhudziswa mbudziso khothe ine ya fana na i tevhelaho, “Vha a ḓivha muhwelelwa naa”? Muhweleli wa mulandu, sa tsumbo, mukegulu, a nga fhindula nga tshiambela a ri, “Hai, a thi mu ḓivhi’’, naho a tshi mu ḓivha a mu fhedza.
Muhweleli wa mulandu a nga fhindula nga tshiambela a ri: “Hai, a thi mu ḓivhi’’, ngauri u pfa o nyadziwa vhukuma nga u vhudziswa muthu ane zwa tou vha khagala uri u a mu ḓivha zwavhuḓi. Nga English, arali a fhindula a ri, ‘‘Hai, a thi mu ḓivhi’’, zwi vha zwi tshi
amba uri muhweleli wa mulandu ha ḓivhi muhwelelwa na luthihi. Luambo lune lwa shumiswa khothe musi hu tshi vhudziswa dzimbudziso zwi nga lu dzhiwa sa ṱamba nga vhaaluwa kha Tshivenḓa ngauri a vha lu pfi.
1.4. NDIVHO NA ZWIPIKWA “AIM AND OBJECTIVES” 1.4.1 Ndivho “Aim”.
Ndivho ya iyi ngudo ndi u ita tsenguluso ya mbambedzo ya thandululo ya thaidzo dza mafhungo a ṱhalano khoroni dza musanda na khothe dza muvhuso tshiṱirikini tsha Vhembe, vunduni ḽa Ḽimpopo.
Zwipikwa zwa iyi ṱhoḓisiso ndi u sengulusa uri:
 Ndi ngani vhathu vha tshi takalela u tandulula thaidzo dza mafhungo a ṱhalano khoroni dza musanda kana khothe dza muvhuso?  U bvisela khagala milayo ine ya shumiswa khoroni dza musanda na khothe dza muvhuso u tandulula thaidzo dza mafhungo a ṱhalano.
 U sengulusa zwithithisi na zwivhuya zwa nḓila dzine dza shumiswa u tandulula thaidzo dza mafhungo a ṱhalano khoroni na khothe.
1.4.3 Mbudziso ya ṱhoḓisiso “Research question” Mbudziso dza ṱhoḓisiso dzi tevhelaho dzi ḓo thusa vhukuma u swikela zwipikwa zwa iyi
 Ndi ifhio milayo ine ya shumiswa khoroni dza musanda na khothe dza muvhuso u tandulula thaidzo dza mafhungo a ṱhalano?  Ndi zwifhio zwithithisi na zwivhuya zwa nḓila dza kushumisele kwa luambo kha thandululo ya thaidzo dza mafhungo a ṱhalano?  Na u ri ndi ngani vhathu vha tshi takalela u tandulula thaidzo dza mafhungo a ṱhalano khoroni dza musanda kana khothe dza muvhuso? 1.5 KHWAṰHISEDZO YA ṰHOḒISISO “RESEARCH JUSTIFICATION” Ndayotewa ya shango ḽa Afrika Tshipembe, mulayo 106 wa 1996 ndima ya 2, i ṋea vhadzulapo pfanelo dza u shumisa luambo lwa tshiofisi lune vha lu takalela musi hu tshi
tandululwa thaidzo dza mafhungo a ṱhalano khoroni dza musanda na khothe dza muvhuso. Nga nnḓa ha izwo, Ndayotewa ya shango i ṋea nyambo dza tshiofisi tshiimo na kushumisele ku eḓanaho. Naho zwo ralo, tshiimo na mbofholowo ya u shumisa 6
luambo lwa Tshivenḓa khothe kha thandululo ya thaidzo dza ṱhalano a i lingani na ya nyambo dza English na Afrikaans. Nyambo dza English na Afrikaans dzi na mutsindo u fhira luambo lwa Tshivenḓa na lwa vhaholefhali vha u pfa. Iyi tsenguluso i nga thusa muvhuso na tshiimiswa tsha PanSALB u tevhedza vhuḓifhinduleli ha u bveledza tshiimo na u ṱola mbofholowo ya u shumisa luambo lwa Tshivenḓa kha thandululo ya thaidzo dza mafhungo a ṱhalano khothe. I ḓo ṱuṱuwedzavho na vhadzulapo u dzhiela nṱha pfanelo ya u shumisa luambo lwa ḓamuni khothe kha thandululo ya thaidzo dza mafhungo a ṱhalano.
1.6 NDEME YA ṰHOḒISISO “SIGNIFICANCE” U bva kale, Vhavenḓa vho vha vha tshi shumisa khoro dza musanda u tandulula thaidzo dza mafhungo a ṱhalano. Nga kha khoro dza musanda, vhathu vho kona u tandulula thaidzo dza mafhungo a ṱhalano zwavhuḓi nga nḓila ya sialala vha tshi
shumisa luambo lwavho lwa ḓamuni. Hezwi zwo vha zwi tshi ita uri muhwelelwa a shanduke, a ṱanganedze u vha na vhuḓifhinduleli, a farelwe lufhanga, a badele ndaṱiso na u pfumedzana na muhweleli wa mulandu, uri shango ḽi lale. U ya nga Bennet (1985:
41) musi vhatshena vha tshi swika fhano Venḓa, vho imisela nṱha mulayo wa mashango a vhukovhela “Roman - Dutch law” na nyambo dza vhatshena. Izwi zwo ita uri hu shumiswe dzone fhedzi khothe dza muvhuso kha thandululo ya thaidzo dza mafhungo a ṱhalano nṱhani ha luambo na maitele a mvelele na sialala ya Vhavenḓa khoroni dza musanda. Ndi ngazwo mulayo wa u nyadza, “Non-recognition policy” na Black Authorities Act No. 68 of 1951 wo themendelwa u itela u dzhiela fhasi na u sasaladza khoro dza musanda. Ngauralo, maanḓa, tshirunzi tsha khoro dza musanda tsha na luambo lwa Tshivenḓa zwa suḓufhala ngeno maanḓa na ndango ya khothe dza muvhuso i tshi khou khwaṱha i tshi ya phanḓa. Vhunzhi ha vhadzulapo vha musalauno vha nga vha shaya nḓivho yo vhibvaho malugana na ndango na maanḓa ane khoro dza musanda dza vha ṋao, vha nyadza u tandulula thaidzo dza mafhungo a ṱhalano khoroni
Ho lavhelelwa uri mawaṅwa a iyi ṱhoḓisiso a ḓo vha a ndeme kha vhadzulapo na vhaṱoḓisisi vha mafhungo. A ḓo ṋekedza nḓivho yo khwaṱhaho nga ha kushumisele kwa 7
luambo kha thandululo ya thaidzo dza mafhungo a ṱhalano vhukati ha khoro dza musanda na khothe dza muvhuso. Hu ita na u lavhelelwa uri mawanwa a iyi ṱhoḓisiso a ḓo vha a ndeme na kha muvhuso wa Afrika Tshipembe, tshi imiswa tsha PaSALB na madzangano a poḽitiki musi hu tshi themendelwa milayo i kwamaho thandululo ya thaidzo dza mafhungo a ṱhalano khoroni na khothe. Luambo kha iyi ṱhoḓisiso lu vhonala nga u shumiswa ha maipfi a fanaho na a tevhelaho: u shela mulenzhe nga vhafumakadzi khoroni dza musanda, u ṱhonifha vhafumakadzi, u sa khethulula vhathu, madzangano a lwelaho pfanelo dza vhafumakadzi na zwiṅwevho. Iyi ṱhoḓisiso i ḓo vhulungwa ngomu dziḽaiburari dza dziyunivesithi na dza muvhuso hune ya ḓo shuma sa tshiko tsha nḓivho kha maḽekitshara, vhaṱoḓisisi vha mafhungo na matshudeni.
1.7 TSHIKOUPU TSHA ṰHOḒISISO “SCOPE OF THE RESEARCH” Iyi ṱhoḓisiso i ḓo vhambedza nḓila dza thandululo ya thaidzo dza mafhunngo a ṱhalano khoroni dza musanda na khothe dza muvhuso. Zwivhuya na zwithithisi zwa u tandulula thaidzo dza mafhungo a ṱhalano khoroni dza musanda na khothe dza muvhuso zwi ḓo sedzwavho. Iyi ṱhoḓisiso i ḓo itwa tshiṱirikini tsha Vhembe, vunduni ḽa Ḽimpopo.
1.8 TSHIVHUMBEO NA NGONA YA ṰHOḒISISO “RESEARCH DESIGN AND METHODOLOGY” Tshivhumbeo tsha ṱhoḓisiso tshi dzumbulula tshivhumbeo tshine ṱhoḓisiso ya ḓo kanda hone. Musi hu tshi itwa tshivhumbeo tsha ṱhoḓisiso hu dzhielwa nṱha zwi tevhelaho, ndivho ya ṱhoḓisiso, ngona ya u kuvhanganya mafhungo, tsenguluso ya mafhungo, zwishumiswa zwa kukuvhanganyele kwa mafhungo na kunanguludzele kwa tshivhalo.
Uyu muhumbulo u tikedzwa nga Allyn na Brinig (1987:92) musi vha tshi ṱalutshedza tshivhumbeo tsha ṱhoḓisiso, vha ri:
By Research design we mean the plan of procedures for data collection and analysis that are undertaken to evaluate a particular theoretical perspective. The research design involves the entire process of planning and carrying out a research study. It is all the procedures or steps undertaken to ensure an objective test of the theory under investigation U ya nga Bless (1978: 75), Tshivhumbeo tsha ṱhoḓisiso tshi na zwipiḓa zwivhili, u ṱalela “observation” na u saukanywa “analysis”. Tshivhumbeo tsha ṱhoḓisiso tsho khethekanywa nga zwipiḓa zwi tevhelaho, zwisenguluswa “population”, kunanguludzele, “sampling”, kukuvhanganyele kwa mafhungo, “data collection” na tsenguluso ya u saukanywa ha mafhungo “data analysis”.
Iyi ṱhoḓisiso yo sedzesa kha mbambedzo ya thandululo ya thaidzo dza mafhungo a ṱhalano khoroni dza musanda na khothe dza muvhuso. Ngauralo, nḓila ya Khwaḽithethivi yo wanala i yone yo teaho kha iyi ṱhoḓisiso. U tea ha iyi nḓila ho simuwa kha nyambedzano dzine dza itwa khoroni dza musanda na khothe dza muvhuso ngauri
dzo ḓisendeka kha nyimele yeneyo u dzi ṱalutshedza na u pfesesa (Lincon na Guba, 1985). Ndivho khulwane ya nḓila ya Khwaḽithethivi ndi u ṱalutshedza zwiwo, lutendo, mikhwa, zwithu zwa ndeme, vhuḓiimiseli, lutamo na vhuḓifari. Afha muṱoḓisisi wa mafhungo o shumisa nḓila ya kuitele kwa zwithu a kona u kuvhanganya mafhungo o tou ralo henefho kha fhethuvhupo ane a ḓibvukulula kha nyimele i re henefho, maitele a zwithu, lutendo kana mikhwa na masiandaitwa (Sengani, 2008:10). Kha mafhungo e a kuvhanganywa, zwo konadzea uri muṱoḓisisi a dzumbulule vhasheli vha mulenzhe khoroni dza musanda na khothe dza muvhuso. Afha muṱoḓisisi a nga kona u ṱalutshedza zwine zwa khou i tea khoroni na khothe nga vhane vha vha vhaambi, ṱhoho ya mafhungo, fhethuvhupo, lutendo na vhubvo. Hezwi zwi amba uri khothe dza muvhuso na khoro dza musanda dzi fanela u ṱalutshedzwa na u pfeseswa henefho hune dza vha hone.
Sengani (2008:11) u bvisela khagala nḓila ya Khwaḽithethivi musi a tshi ri:
Unlike experimental researchers, descriptive researchers do not manipulate conditions or arrange for events to happen. Rather, they systematically and objectively describe what is happening, how people feel about what is happening, or what people would like to happen.
Zwisenguluswa “population” ndi mafhungo a ṱhalano ane a ḓo kuvhanganyiwa u bva khoroni dza musanda na kha vhavhudziswa na khothe dza muvhuso na kha vhavhudziswa. Saizwi khoro dza musanda na khothe dza muvhuso dzi tshi wanala kha zwipiḓa zwinzhi tshiṱirikini tsha Vhembe, u nanguludzwa hu ḓo itwa nga u tou topola.
Ngauralo, nḓila ya u nangwa hu na ndivho, “purposive sampling’’ yo topolwa ngauri yo ḓisendeka kha u ita ṱhoḓisiso nga ha zwithu zwa mupo. Sengani (2008:11) a tshi amba u ri:
The logic and power of purposive sampling lies in selecting information-rich cases for study in depth. Information-rich cases are those from which one can learn a great deal about issues of central importance to the research, thus the term purposive sampling.
Tshithu tshihulwane tsha u topola iyi nḓila ndi uri i ita uri muṱoḓisisi a bvisele khagala mbudziso ya ṱhoḓisiso na u bvelaphanḓa na u i fhindula. Naho Vhavenḓa vho tumbuka vha tshi tandulula thaidzo dza mafhungo a ṱhalano khoroni dza musanda nga maitele a sialala, aya maitele o pfuvha musi vhatshena vha tshi swika fhano Venḓa he vha nyefula khoro dza musanda, vha imisela nṱha khothe dza muvhuso kha thandululo ya thaidzo dza mafhungo a ṱhalano. Nḓila ya u nangwa hu na ndivho yo topolwa u itela uri
muṱoḓisisi a kone u nanga mafhungo a ndeme khoroni dza musanda na khothe dza muvhuso u itela u ṋea mbuno dzi swikelaho ndivho ya ṱhoḓisiso. Ngauralo, kunanguludzele kwa mafhungo kwo itwa ho sedzwa khoro dza musanda na khothe dza muvhuso, zwiimiswa zwine zwa imela vhasheli vha mulenzhe vhane vha davhidzana vhukati havho nga nḓila i pfalaho. U itela u bvisela khagala mafhungo, u nanguludza ho ḓisendeka kha u nangwa hu na ndivho “purposive sampling” sa nḓila ya u thoma, u nangwa hu songo itwa nzudzanyo “accidental sampling” u itela u ita nyambedzano na 10
vhavhudziswa vhane vha nga sokou wanala huṅwe na huṅwe zwi songo lavhelelwa na u nangwa nga vhuṱumani “snowballing sampling” u itela u vha na vhuṱumani na vhaṅwe vhavhudziswa hune zwi si konadzee u ita nyambedzano navho (Sengani, 2008: 12).
Kha muelo, hu ḓo senguluswa mafhungo a ṱhalano. Muelo wa mbalo ndi mafhungo ane a ḓo wanala khoroni dza musanda na vhavhudziswa na khothe dza muvhuso na vhavhudziswa.
U ya nga Mudhovozi (2010: 99) musi hu tshi kuvhanganywa mafhungo, muṱoḓisisi u fanela u wana thendelo kha vhavhudziswa na kha zwiimiswa zwine a tama u kuvhanganya mafhungo khazwo. Kha iyi ṱhoḓisiso, muṱoḓisisio wana thendelo khoroni
dza musanda, khothe dza muvhuso na kha vhavhudziswa tshiṱirikini tsha Vhembe, vunduni ḽa Ḽimpopo.
Makhado (2008: 91) u bvisela khagala nḓila dzine muṱoḓisisi a nga dzi shumisa musi hu tshi kuvhanganyiwa mafhungo, tsumbo, mbudzisavhathu “questionnares”, u ṱalela “observation” na u ita nyambedzano “interviews”. Afha hu katelwa na zwipiḓa zwa hone, nyambedzano nga luṱingo “telephone interviews” na nyambedzano ho livhanwa tshifhaṱuwo “face to face interviews”.
U ya nga Sengani (2008:12), musi hu tshi kuvhanganyiwa mafhungo, muṱoḓisisi a nga shumisa mbudzisavhathu, u ṱalela na nyambedzano dzi itaho uri a kone u swikela tshaka dzo fhambanaho dza zwiko. Izwi zwi itelwa uri muṱoḓisisi a pfesese ndivho ya zwiwo zwi fanaho kana zwo fhamabanaho kana vhushaka.
Mashau (2012:12) ene u sumbedza u vhala maṅwalwa “literature review” o fhambanaho sa nḓila ine i nga shumiswa musi hu tshi kuvhanganyiwa mafhungo.
Kha iyi ṱhoḓisiso, muṱoḓisisi o shumisa mbudzisavhathu “questionnares”, nyambedzano “interviews”, u ṱalela “observation” na maṅwalwa “literature review” ane a elana na ṱhoḓisiso. Ngauralo, ho shumiswa mbudzisavhathu “questionnaires” dze dza fhindulwa nga u ḓadza fomo dzo ṋekedzwaho vhavhudziswa nga zwanḓa na nga luṱingo. Saizwi
iyi ngudo yo ḓisendeka nga kha u ṱhaṱhuvha, mbudziso dzo vha dzi dzine dzi nga 11
shandulwa u itela u thivhela u shandukiswa ha phindulo. Hezwi zwi amba uri muṱoḓisisi
ha nga tou omelela kana u dziba kha nḓila yeneyo nthihi hu si na u shanduka musi hu tshi itwa nyambedzano. Nga iṅwe nḓila, mbudziso dzo tou fhambana zwiṱukuṱuku kha vhavhudziswa nga luṱingo na musi ho livhaṅwa tshifhaṱuwo. Vhavhudziswa vho ḓadza fomo dza mbudzisavhathu “questionnares” dze vha ṋekedzwa nga vhone vhaṋe.
Vhavhudziswa vhe muṱoḓisisi a vha vhudzisa mbudziso nga luṱingo, vho ṋekedza phindulo muṱoḓisisi a kona u dzi ṅwala fhasi kha mbudzisavhathu. Mbudzisavhathu yo vha i na khethekanyo tharu.
